# L'Alba Di Tutto: Una Nuova Storia Dell'Umanità - David Graeber
### Posizione 201
È quasi come se sentissimo l’esigenza di inventare formule matematiche capaci di giustificare il detto, già popolare ai tempi di Rousseau, secondo cui in simili società «erano tutti uguali perché erano tutti ugualmente poveri».

### Posizione 216
La questione ultima della storia dell’umanità non è, come vedremo, l’equo accesso alle risorse materiali (terre, alimenti, mezzi di produzione), per quanto queste cose siano ovviamente importanti, bensì l’equa capacità di partecipare alle decisioni sulla nostra convivenza.

### Posizione 223
Siamo progetti di autocreazione collettiva. E se adottassimo un approccio di questo tipo alla storia dell’umanità? E se, fin dal principio, trattassimo le persone come creature fantasiose, intelligenti e giocose che meritano di essere viste come tali? E se, invece di raccontare che la nostra specie è precipitata da uno stato di uguaglianza idilliaco, ci domandassimo come ci siamo ritrovati prigionieri di catene concettuali così strette da non riuscire più nemmeno a immaginare la possibilità di reinventarci?

### Posizione 283
«Tutti corsero incontro alle catene convinti di assicurarsi la libertà; infatti avevano senno sufficiente per avvertire i vantaggi d’una costituzione politica, ma non esperienza sufficiente per prevederne i pericoli».

### Posizione 1005
I nativi americani che avevano l’opportunità di osservare la società francese da vicino avevano iniziato a rendersi conto di una differenza fondamentale rispetto alle proprie, una differenza che forse altrimenti non sarebbe stata visibile. Mentre nelle loro società non esisteva un modo ovvio per trasformare la ricchezza in potere sugli altri (con la conseguenza che le disparità in termini di agiatezza avevano pochi effetti sulla libertà individuale), in Francia la situazione non avrebbe potuto essere più diversa. Il potere sugli oggetti si poteva tradurre direttamente in potere su altri esseri umani.

### Posizione 1041
il sistema che cerca di costringere le persone a comportarsi bene sarebbe superfluo se la Francia non avesse anche un sistema contrario che incoraggia le persone a comportarsi male. Quel sistema si basa sui soldi, sui diritti di proprietà e sulla conseguente ricerca del tornaconto materiale.

### Posizione 1043
KONDIARONK: Ho trascorso sei anni a riflettere sullo stato della società europea e non riesco ancora a farmi venire in mente un solo modo in cui essa non agisca in maniera disumana, e credo sinceramente che ciò possa accadere solo fin quando vi atterrete alle distinzioni tra «mio» e «tuo». Affermo che quello che chiamate denaro è il diavolo dei diavoli; il tiranno dei francesi, la causa di tutti i mali; il flagello delle anime e il mattatoio dei vivi. Immaginare di poter vivere nel Paese del denaro e conservare la propria anima è come immaginare di poter serbare la propria vita sul fondo di un lago. Il denaro è il padre del lusso, della lascivia, degli intrighi, degli inganni, delle menzogne, del tradimento, della disonestà: di tutti i peggiori comportamenti del mondo, insomma. I padri vendono i figli, i mariti le mogli, le mogli tradiscono i mariti, i fratelli si uccidono tra loro, gli amici sono falsi, e tutto per il denaro. Alla luce di ciò, dimmi che noi wendat non abbiamo ragione quando ci rifiutiamo di toccare l’argento, o anche solo di guardarlo.

### Posizione 1559
Viene spontaneo farsi una domanda: perché si frapposero così tante decine di migliaia di anni tra le origini biologiche dell’umanità e la comparsa diffusa di forme di comportamento tipicamente umane, tra il momento in cui diventammo capaci di creare cultura e quello in cui iniziammo finalmente a crearla? Cosa facemmo nel frattempo? Molti ricercatori si sono scervellati sulla questione, coniando addirittura una denominazione per questo fenomeno: «il paradosso del sapiens».12 Alcuni arrivano persino a postulare una mutazione tardiva nel cervello umano per spiegare le capacità culturali chiaramente più raffinate degli europei del Paleolitico superiore, ma le teorie di questo tipo non si possono più prendere sul serio. In realtà, sta diventando sempre più evidente che l’intero problema è un’illusione. La ragione per cui i reperti archeologici provenienti dall’Europa sono così numerosi è che i governi europei tendono a essere ricchi e che le istituzioni professionali, le associazioni culturali e le facoltà universitarie indagano da molto più tempo sulla preistoria a casa loro che in altre parti del mondo. Ogni anno che passa, si accumulano nuove prove dell’antica complessità comportamentale in altre aree: non solo in Africa, ma anche nella penisola arabica, nell’Asia sudorientale e nel subcontinente indiano.

### Posizione 1597
sebbene gli esseri umani abbiano una tendenza istintiva a adottare un comportamento di dominanza-sottomissione, senza dubbio ereditato dai nostri progenitori scimmieschi, a rendere le società tipicamente umane è la capacità di prendere la decisione conscia di non agire in quel modo.

### Posizione 1739
I filosofi tendono a definire la coscienza umana in termini di autoconsapevolezza; i neuroscienziati ci dicono invece che passiamo la stragrande maggioranza del tempo con il pilota automatico inserito, elaborando forme di comportamento abituali senza alcun tipo di riflessione cosciente. Quando siamo capaci di autoconsapevolezza, di solito è per brevissimi periodi: la «finestra di coscienza», durante la quale riusciamo a seguire il filo di un pensiero o a risolvere un problema, tende ad aprirsi in media per sette secondi circa. Però i neuroscienziati (e, bisogna dirlo, gran parte dei filosofi contemporanei) non notano quasi mai che la grande eccezione a questa regola si verifica quando parliamo con qualcun altro. Durante le conversazioni, a volte riusciamo a seguire il filo dei pensieri e a riflettere sui problemi per ore.

### Posizione 1796
Se, osservò, un winnebago decideva che gli dèi o gli spiriti non esistevano e si rifiutava di celebrare rituali destinati a rabbonirli, o anche se dichiarava che la saggezza collettiva degli anziani era sbagliata e inventava una cosmologia tutta sua (cose, queste, che accadevano con una certa regolarità), quello scettico veniva sicuramente deriso, mentre i familiari e gli amici più cari temevano che gli dèi lo punissero in qualche modo. Loro, tuttavia, non avrebbero mai pensato di punirlo né avrebbero ritenuto giusto che qualcuno cercasse di costringerlo a conformarsi, per esempio incolpandolo di una battuta di caccia andata male e dunque rifiutandosi di condividere il cibo con lui finché non avesse accettato di celebrare i consueti rituali.

### Posizione 1801
Abbiamo ogni ragione di credere che gli scettici e gli anticonformisti esistano in ogni società umana; a variare è la reazione degli altri nei loro confronti.

### Posizione 2193
Diciamo addio all’«infanzia dell’uomo» e riconosciamo (come raccomandava Lévi-Strauss) che i nostri avi non erano nostri pari solo sul piano cognitivo, ma anche su quello intellettuale. Probabilmente erano alle prese con i paradossi dell’ordine sociale e della creatività come lo siamo noi, e li capivano – almeno i più riflessivi tra loro – nella stessa modesta misura. Forse erano più consapevoli di alcune cose e meno di altre. Non erano selvaggi ignoranti né figli e figlie saggi della natura. Erano, come dice Helena Valero riferendosi agli yanomami, solo persone, come noi. Altrettanto percettivi, altrettanto confusi.

### Posizione 2198
Sia come sia, sta diventando sempre più chiaro che le primissime tracce note di vita sociale umana assomigliano a una sfilata carnevalesca di forme politiche, molto più che alle monotone astrazioni della teoria evolutiva. Se qui c’è un enigma, è il seguente: perché, dopo millenni di costruzione e distruzione di forme di gerarchia, l’Homo sapiens – a quanto pare, il più saggio tra i primati – consentì di attecchire a sistemi di disuguaglianza permanenti e problematici? Questa fu davvero una conseguenza dell’introduzione dell’agricoltura? Dell’insediamento in villaggi stabili e, in seguito, nelle città? Dovremmo forse cercare un momento temporale simile a quello immaginato da Rousseau, in cui qualcuno recintò per la prima volta un appezzamento di terreno, dichiarando: «Questo è mio e lo sarà per sempre»? Oppure sarebbe l’ennesima perdita di tempo?

### Posizione 2225
I nuer e gli inuit non avrebbero mai dovuto essere visti come «finestre sul nostro passato ancestrale». Sono creazioni dell’era moderna come noi, ma ci mostrano possibilità a cui non avremmo mai pensato e confermano che le persone sono davvero in grado di metterle in atto, addirittura costruendovi intorno interi sistemi sociali e di valori. In breve, ci rammentano che gli esseri umani sono molto più interessanti di quanto gli (altri) esseri umani siano talvolta inclini a credere.

### Posizione 2261
Siamo abituati a dare per scontato che i progressi della tecnologia rendano il mondo un posto sempre più piccolo. In puro senso fisico, naturalmente, è vero. La domesticazione del cavallo e i graduali miglioramenti nella navigazione, per fare soltanto due esempi, di certo facilitarono la circolazione delle persone. Allo stesso tempo, tuttavia, il semplice aumento del numero di esseri umani pare aver ottenuto l’effetto contrario, facendo sì che, per gran parte della storia dell’umanità, percentuali via via inferiori di persone si mettessero effettivamente in viaggio, almeno su lunghe distanze. Se esaminiamo ciò che accade nel tempo, la scala su cui agiscono i rapporti sociali non diventa sempre più grande, bensì sempre più piccola.

### Posizione 2313
Così, come prima approssimazione, possiamo parlare di società ugualitaria se (1) le persone in una data società pensano davvero di dover essere uguali da uno o più specifici punti di vista, giudicati di particolare importanza; e (2) si può affermare che quell’ideale si è concretizzato nella pratica.

### Posizione 2344
Passarono seimila anni circa tra la comparsa dei primi agricoltori in Medio Oriente e l’ascesa di quelli che siamo abituati a chiamare i primi Stati, e in molte parti del mondo l’agricoltura non sfociò mai nella formazione di qualcosa che fosse anche solo vagamente simile a quegli Stati.

### Posizione 2350
Le classi dirigenti non sono altro che quelle che hanno organizzato la società in modo da potersi impossessare della maggior parte delle eccedenze, a prescindere dal fatto che questo avvenga attraverso un tributo, la schiavitù, i dazi feudali o la palese manipolazione dei meccanismi del libero mercato.

### Posizione 2355
l’opinione oggi prevalente tra gli antropologi è che l’unico modo per mantenere una società davvero ugualitaria è eliminare la possibilità di accumulare qualunque tipo di eccedenza.

### Posizione 2368
Le società davvero ugualitarie sono, per l’antropologo, quelle con economie «a rendimento immediato». Il cibo portato a casa viene consumato quello stesso giorno o il successivo; qualunque cosa avanzi viene condivisa, ma mai conservata o immagazzinata. Tutto questo è in netto contrasto con le modalità di sussistenza di quasi tutti i foraggiatori, gli allevatori e gli agricoltori, che hanno invece economie «a rendimento ritardato» e investono regolarmente le energie in progetti capaci di dare frutti solo nel futuro. Questi investimenti, dice Woodburn, conducono inevitabilmente a legami che possono portare alcuni individui a esercitare il potere sugli altri; per di più, l’antropologo dà per scontata una certa «intelligenza attuariale». Gli hadza e altri foraggiatori ugualitari capiscono benissimo tutto questo e, di conseguenza, evitano in modo autocosciente di accumulare risorse o di dedicarsi a progetti a lungo termine.

### Posizione 2390
Il concetto più simile di cui siamo a conoscenza è la tesi dell’antropologa femminista Eleanor Leacock, secondo cui i membri delle cosiddette società ugualitarie sembrano meno interessati all’uguaglianza in sé che a quella che lei chiama «autonomia». L’importante per le donne montagnais-naskapi, per esempio, non è tanto il fatto che gli uomini e le donne siano considerati alla pari, ma il fatto che le seconde siano, singolarmente e collettivamente, in grado di vivere la propria vita e di prendere decisioni senza interferenze maschili.

### Posizione 2402
Oggi la maggior parte delle persone crede di vivere in società libere (anzi, spesso afferma che, almeno politicamente, questo è l’aspetto più importante delle loro società), ma le libertà che formano la base morale di una nazione come gli Stati Uniti sono perlopiù libertà formali.

### Posizione 2404
I cittadini americani hanno il diritto di viaggiare ovunque vogliano, purché dispongano del denaro per i trasporti e l’alloggio. Sono esonerati dal dover obbedire agli ordini arbitrari dei superiori, a meno che non si tratti di lavoro. In questo senso è possibile dire che i wendat avevano capi finti11 e libertà reali, mentre oggi la maggior parte di noi deve accontentarsi di capi reali e di libertà finte.

### Posizione 2410
L’assistenza reciproca – quella che gli osservatori europei contemporanei definivano spesso «comunismo» – era vista come la condizione necessaria per l’autonomia individuale.

### Posizione 2444
Il vero enigma non è quando siano comparsi per la prima volta i capi, o addirittura i re e le regine, bensì quando non sia più stato possibile cacciarli via a risate dalla corte.

### Posizione 2449
Per noi è naturale che la cosiddetta «economia» si organizzi in modo diverso, sulla base non della libertà ma dell’«efficienza», e dunque che uffici e fabbriche siano strutturati, di solito, in rigide gerarchie. Non c’è da meravigliarsi, pertanto, che gran parte dell’attuale riflessione sulle origini della disuguaglianza si concentri sui cambiamenti economici, in particolare sul mondo del lavoro.

### Posizione 2462
D’un tratto esistevano forze di produzione prima inimmaginabili. Tuttavia ci fu anche un vertiginoso aumento del numero di ore che le persone dovevano dedicare al lavoro. Nei nuovi stabilimenti, lo standard era la giornata di dodici-quindici ore e la settimana di sei giorni, e le festività erano ridotte al minimo (secondo John Stuart Mill, «tutti i macchinari inventati finora per la riduzione dell’impiego di manodopera non hanno diminuito la fatica di un solo essere umano»).

### Posizione 2471
Certo, deve essere sembrata un’affermazione bizzarra ai sindacalisti radicali di Chicago che, fino agli anni Ottanta del XIX secolo, dovettero ingaggiare battaglie campali contro la polizia e gli investigatori aziendali per conquistare la giornata lavorativa di otto ore, cioè per ottenere il diritto a un regime di lavoro giornaliero che nemmeno un feudatario medievale avrebbe preteso dai suoi servi della gleba.17 Tuttavia, forse in reazione alle campagne di questo genere, gli intellettuali vittoriani cominciarono a osservare che era vero l’esatto contrario. L’«uomo primitivo», dicevano, era impegnato in una costante lotta per l’esistenza; la vita nelle antiche società umane era un perpetuo compito ingrato. I contadini europei, cinesi ed egizi faticavano dall’alba al tramonto per sbarcare il lunario. Così, concludevano, i terribili regimi di lavoro del periodo dickensiano rappresentavano un miglioramento rispetto al passato. L’unica cosa da stabilire, insistevano, era la velocità del miglioramento. All’alba del XX secolo, simili ragionamenti erano ormai universalmente accettati.

### Posizione 2499
L’evoluzione tecnologica non ha liberato le persone dalle necessità materiali. Gli individui non lavorano meno. Tutte le prove, aggiunge Sahlins, indicano che, nella storia dell’umanità, il numero complessivo di ore passate a lavorare tende invece ad aumentare.

### Posizione 2504
L’«abbondanza» non è una misura assoluta. Si riferisce a una situazione in cui si ha facile accesso a tutto ciò che si pensa possa essere necessario per vivere una vita serena e confortevole. Secondo questi standard, prosegue Sahlins, quasi tutti i foraggiatori noti sono ricchi. Il fatto che molti cacciatori-raccoglitori, e persino orticoltori, sembrino aver passato due-quattro ore al giorno a fare qualunque cosa si potesse definire «lavoro» dimostra quanto le loro esigenze fossero facili da soddisfare.

### Posizione 2579
com’è successo che gli esseri umani abbiano perso gran parte della flessibilità e della libertà che sembra aver caratterizzato i sistemi sociali del passato, e che abbiano finito per restare intrappolati in rapporti permanenti di dominanza e subordinazione?

### Posizione 2988
Se la proprietà privata ha un’«origine», essa è antica quanto l’idea del sacro, che è antica quanto l’umanità stessa. La domanda pertinente da fare non è tanto quando tutto ciò sia accaduto, quanto come sia riuscito, a lungo andare, a determinare molti altri aspetti delle vicende umane.

### Posizione 3029
Il rifiuto sistematico di tutti gli alimenti domesticati è ancora più sorprendente quando ci si rende conto che molti popoli californiani e della costa nordoccidentale piantavano e coltivavano il tabacco, oltre ad altre piante – come il Trifolium wormskioldii e l’Argentina egedei –, che poi usavano a fini rituali o come beni di lusso da consumare durante banchetti speciali.3 In altre parole, conoscevano benissimo le tecniche per piantare e curare le specie coltivate, ma rifiutarono in blocco l’idea di piantare gli alimenti quotidiani e di trattare le colture come base della dieta.

### Posizione 3378
I cimiteri dell’era del Medio Pacifico, compresa tra il 1850 a.C. e il 200 d.C., rivelano marcate disparità nel trattamento dei defunti, un fenomeno non riscontrabile nelle epoche precedenti. Nella «fascia alta», le sepolture privilegiate presentano sistemi formali di decorazione del corpo, oltre alla disposizione alquanto macabra dei cadaveri seduti, sdraiati o in altra posizione fissa, presumibilmente un’allusione a una rigida gerarchia di posture e atteggiamenti rituali tra i vivi. Nella «fascia bassa» vediamo l’estremo opposto: mutilazione dei corpi di certi individui, riciclaggio di ossa umane per la fabbricazione di utensili e recipienti, nonché l’«offerta di persone» come corredi funebri (cioè sacrificio umano). L’impressione generale è quella di un ampio spettro di status formalizzati, che vanno dagli alti ranghi a individui la cui vita e la cui morte sembrano aver contato poco.

### Posizione 3413
Da un certo punto di vista, un predatore di schiavi ruba gli anni di formazione della manodopera che un’altra società ha investito per creare un essere umano capace di lavorare.

### Posizione 3766
Anziché definire gli abitanti indigeni della costa del Pacifico nell’America settentrionale agricoltori «incipienti» o esempi di complessità «emergente» – in realtà, un modo aggiornato per dire che correvano «incontro alle catene» –, abbiamo analizzato l’eventualità che abbiano agito con gli occhi (più o meno) aperti, trovando molte prove a sostegno di questa ipotesi.

### Posizione 3878
È vero, nel XIX secolo il matriarcato era ritenuto la modalità predefinita dell’organizzazione politica delle società neolitiche (in contrasto con l’oppressivo patriarcato della successiva età del Bronzo). Di conseguenza, le immagini di donne dall’aspetto fertile venivano lette come raffigurazioni di dee. Gli archeologi contemporanei sono perlopiù inclini ad affermare che molte statuine potrebbero benissimo essere state l’equivalente delle Barbie (il tipo di Barbie che si potrebbe avere in una società con canoni di bellezza femminile molto lontani dai nostri), o che statuine diverse potrebbero essere servite a scopi diversi (senza dubbio un’ipotesi corretta).

### Posizione 4444
L’agricoltura neolitica ebbe inizio nell’Asia sudoccidentale come una serie di specializzazioni nella coltivazione delle piante e nell’allevamento del bestiame, disseminate in varie parti della regione, senza un epicentro. Queste strategie locali furono adottate, pare, per consentire l’accesso a sodalizi commerciali e a luoghi ottimali per la caccia e la raccolta, le quali perdurarono accanto alla coltivazione. Come abbiamo detto nel capitolo 1, questo «commercio» potrebbe benissimo aver riguardato più la socievolezza, il sentimentalismo e l’avventura che il vantaggio materiale come lo concepiremmo normalmente.

### Posizione 4451
Fin dai suoi primissimi esordi, però, l’agricoltura fu molto più di una nuova economia. Comportò anche la creazione di schemi esistenziali e rituali che sono ancora ostinatamente con noi millenni dopo e che da allora sono diventati elementi costanti della vita sociale per un’ampia fetta dell’umanità; questi elementi comprendono qualunque cosa, dalle feste del raccolto alle abitudini di sedersi sulle panchine, di mettere il formaggio sul pane, di entrare e uscire dalle porte o di guardare il mondo dalle finestre.

### Posizione 4703
Storicamente parlando, non c’è un collegamento diretto tra questi casi ma, tutti insieme, dimostrano come, spesso, il destino delle prime società agricole non dipendesse tanto dall’«imperialismo economico» quanto da quella che – adattando un’espressione di Murray Bookchin, il pioniere dell’ecologia sociale – potremmo chiamare «ecologia della libertà».

### Posizione 5797
In realtà, per noi è difficile immaginare come funzionerebbe un ugualitarismo autocosciente su larga scala ma, d’altronde, ciò serve solo a dimostrare che siamo arrivati ad accettare meccanicamente una narrazione evolutiva in cui il governo autoritario è sempre il risultato naturale dell’unione di un gruppo abbastanza numeroso di persone (e, di conseguenza, in cui la «democrazia» compare solo molto più tardi, in veste di progresso concettuale, e probabilmente solo una volta, nell’antica Grecia).

### Posizione 6435
Coloro che aspiravano a un ruolo nel consiglio di Tlaxcala, lungi dal dover dimostrare di avere un carisma personale o la capacità di eclissare i rivali, lo facevano in uno spirito di autocritica, se non addirittura di vergogna. Dovevano sottomettersi agli abitanti della città. Per essere certi che questa subordinazione non fosse una semplice facciata, ciascuno veniva sottoposto a una serie di prove, iniziando dall’esposizione obbligatoria alla pubblica gogna, considerata la giusta ricompensa per l’ambizione, e poi – quando aveva l’ego a pezzi – a un lungo periodo di isolamento, durante il quale l’aspirante politico subiva digiuni, privazione del sonno, salassi e un severo regime di istruzione morale. L’iniziazione finiva con il «debutto» del nuovo funzionario pubblico, tra banchetti e festeggiamenti.

### Posizione 6441
Detenere una carica in questa democrazia indigena richiedeva tratti di personalità molto diversi da quelli che diamo per scontati nella politica elettorale moderna. A questo proposito vale la pena ricordare che gli scrittori greci antichi erano consapevoli della tendenza delle elezioni a produrre leader carismatici con pretese tiranniche. È per questo che consideravano le elezioni una modalità aristocratica di nomina politica, in netto contrasto con i principi democratici, e che per gran parte della storia europea l’estrazione a sorte fu ritenuta il sistema davvero democratico per l’assegnazione delle cariche.

### Posizione 6469
Se dovessimo basarci solo sulle fonti scritte, ci sarebbe sempre spazio per i dubbi, ma gli archeologi confermano che nel XIV secolo d.C. la città di Tlaxcala era già organizzata in modo completamente diverso da Tenochtitlán. Non ci sono tracce di palazzi o di templi centrali, né di grandi campi per il gioco della palla (un’ambientazione importante, si ricordi, per i rituali reali in altre città mesoamericane). La prospezione archeologica rivela invece un paesaggio urbano dedicato quasi interamente alle residenze ben arredate dei suoi cittadini, costruite secondo alti standard intorno a più di venti piazze distrettuali, tutte rialzate su splendide terrazze di terra. Le assemblee municipali più numerose si tenevano in un complesso civico detto Tizatlán, che però era ubicato fuori città, con spazi per le riunioni pubbliche accessibili tramite larghi cancelli.

### Posizione 6475
Le moderne indagini archeologiche confermano dunque l’esistenza di una repubblica indigena a Tlaxcala molto prima che Cortés mettesse piede sul suolo messicano, mentre le successive fonti scritte lasciano pochi dubbi sulle sue credenziali democratiche. I contrasti con altre famose città mesoamericane dell’epoca sono davvero incredibili, anche se si dovrebbe precisare che l’Atene del V secolo era una sorta di eccezione, circondata da piccoli regni e oligarchie.

### Posizione 6479
le tradizioni politiche di Tlaxcala non sono un’anomalia, bensì rientrano in un lungo processo di sviluppo urbano che si può far risalire, in linea di massima, agli esperimenti di assistenzialismo sociale intrapresi mille anni prima a Teotihuacán. Nonostante le rivendicazioni azteche su un rapporto speciale con la città abbandonata, Tlaxcala fece parte della sua eredità almeno quanto la capitale azteca di Tenochtitlán e, nei tratti essenziali, forse anche di più.

### Posizione 6586
Se gli esseri umani fossero incapaci di farsi del male a vicenda, nessuno potrebbe rivendicare il possesso esclusivo di qualcosa o difenderlo dal «resto del mondo». Le persone potrebbero solo escludere coloro che accettano di essere esclusi.

### Posizione 6591
Vorremmo provare a sostenere che questi tre principi – chiamiamoli controllo della violenza, controllo delle informazioni e carisma personale – sono anche le tre possibili basi del potere sociale.2 La minaccia della violenza tende a essere il più affidabile, il che spiega perché è diventato la base di sistemi legali uniformi in ogni parte del mondo. Il carisma personale tende a essere il più effimero. Di solito i tre convivono, almeno in certa misura. Anche nelle società in cui la violenza è poco diffusa si possono benissimo trovare gerarchie fondate sulla conoscenza.

### Posizione 6907
Negli ultimi cinquemila anni di storia dell’umanità, cioè più o meno l’arco temporale in cui ci muoveremo in questo capitolo, la nostra visione convenzionale della storia del mondo è una scacchiera di città, imperi e regni ma, in realtà, per quasi tutto questo periodo queste furono isole eccezionali di gerarchia politica, circondate da territori molto più vasti i cui abitanti, se mai visibili agli occhi degli storici, vengono variamente etichettati come «confederazioni tribali», «anfizionie» o (se si è antropologi) «società segmentarie», cioè persone che evitavano sistemi di autorità fissi e omnicomprensivi.

### Posizione 7151
Le persone hanno l’infelice tendenza a vedere, in un certo senso, l’efficace applicazione della violenza arbitraria come divino, o almeno a identificare quest’ultimo con una specie di potere trascendentale.

### Posizione 7158
I sovrani cercavano di imporre la natura arbitraria del loro potere; i sudditi, quando non li evitavano, tentavano di circondare le figure divine di quei re con un labirinto infinito di restrizioni rituali, così complesso che i monarchi finivano, di fatto, per essere imprigionati nei propri palazzi o addirittura, come in alcuni dei casi di «monarchia divina» resi famosi dal Ramo d’oro di Sir James Frazer, per subire a loro volta la morte rituale.

### Posizione 7393
Ovviamente qui c’è un paradosso. Il lavoro di assistenza è, in un certo senso, l’esatto contrario del lavoro meccanico. Il suo scopo è riconoscere e capire le qualità, le esigenze e le peculiarità dell’assistito – sia esso un bambino, un adulto, un animale o una pianta – per fornirgli ciò di cui ha bisogno per prosperare.96 Il lavoro di assistenza si distingue per la sua particolarità. Se le istituzioni che oggi definiamo «Stati» hanno davvero delle caratteristiche in comune, una di queste è senza dubbio la tendenza a trasferire questo impulso assistenziale alle astrazioni; attualmente si tratta perlopiù della «nazione», a prescindere da quanto sia ampia o ristretta la sua definizione.

### Posizione 7482
A questo punto dovrebbe essere chiaro che ciò di cui stiamo parlando, in tutti questi casi, non è la «nascita dello Stato» nel senso di comparsa, in versione embrionale, di una nuova istituzione senza precedenti, destinata a crescere e a evolversi nelle moderne forme di governo. Ci riferiamo invece ad ampi sistemi regionali. Nel caso dell’Egitto e delle Ande un intero sistema regionale si è fuso (almeno per qualche tempo) sotto un unico governo. In realtà, era una situazione abbastanza inconsueta. Più comuni erano gli ordinamenti come quello della Cina degli Shang, dove l’unificazione era in gran parte teorica, o quello della Mesopotamia, dove l’egemonia regionale durava di rado per più di una o due generazioni, o quello dei maya, dove c’era una lotta prolungata tra due principali blocchi di potere, nessuno dei quali riusciva mai a sopraffare del tutto l’altro.

### Posizione 7489
Sul piano della teoria specifica che stiamo esponendo qui, dove le tre forme elementari di dominazione – controllo della violenza, controllo della conoscenza e potere carismatico – possono cristallizzarsi ciascuna nella propria forma istituzionale (sovranità, amministrazione e politica eroica), quasi tutti questi «primi Stati» si potrebbero definire più accuratamente regimi di dominazione di «secondo ordine». I regimi di primo ordine come quello degli olmechi, di Chavín o dei natchez svilupparono ciascuno solo un elemento della triade, ma nei sistemi – solitamente molto più violenti – di secondo ordine, due dei tre principi della dominazione si univano in modo spettacolare e inatteso, variando da un caso all’altro. I primi sovrani dell’Egitto combinarono sovranità e amministrazione, i re mesopotamici mescolarono amministrazione e politica eroica, gli ajaw del periodo maya classico fusero politica eroica e sovranità.

### Posizione 7576
Nell’antico Egitto, come spesso accade nella storia, i successi politici significativi hanno luogo proprio nelle fasi (i cosiddetti «periodi bui») che vengono ignorate o trascurate perché in quelle epoche nessuno costruì grandiosi monumenti di pietra.

### Posizione 7799
Se la parola «Stato» significa qualcosa, designa proprio l’impulso totalitario che si cela dietro tutte le rivendicazioni di questo genere; il desiderio, in sostanza, di far durare il rituale per sempre.

### Posizione 7844
Se l’assistenza reciproca, la collaborazione sociale, l’attivismo civico, l’ospitalità o la semplice premura verso gli altri sono il genere di cose che confluiscono nelle civiltà, allora questa vera storia della civiltà comincia solo ora a essere scritta.

### Posizione 7852
Come abbiamo dimostrato in questo libro, piccole comunità in ogni parte del mondo crearono civiltà nel vero senso di comunità morali estese. Senza re, burocrati o eserciti permanenti, favorirono la crescita del sapere matematico e calendaristico. In alcune regioni inaugurarono la metallurgia, la coltivazione di olivi, viti e palme da dattero o l’invenzione del pane lievitato o della birra di frumento; in altre domesticarono il mais e impararono a estrarre dalle piante veleni, farmaci e sostanze psicotrope. Le civiltà, in questo senso autentico del termine, svilupparono le principali tecnologie tessili applicate alle stoffe e alla cesteria, il tornio da vasaio, la lavorazione delle gemme e la decorazione con perline, la navigazione a vela e marittima eccetera.

### Posizione 7879
Gran parte delle nostre conoscenze deriva dalla metropoli di Cnosso, oltre che da altri importanti centri a Festo, Malia e Zakros, che di solito vengono definiti «società palaziali», esistite tra il 1700 e il 1450 a.C. (il periodo neopalaziale).142 Sicuramente all’epoca erano luoghi magnifici. Cnosso, con una popolazione stimata di circa venticinquemila persone,143 assomigliava per molti versi a città analoghe in altre regioni del Mediterraneo orientale, orbitando, come faceva, intorno a grandi complessi di palazzi, con tanto di quartieri industriali e depositi, e un sistema di scrittura su tavolette di argilla (Lineare A), purtroppo mai decifrato. Il problema è che, al contrario delle società palaziali più o meno della stessa epoca – come quelle di Zimri-Lim a Mari, sull’Eufrate siriano, nell’Anatolia ittita a nord o in Egitto –, non ci sono tracce chiare di monarchia sulla Creta minoica.

### Posizione 7970
Non ci sono eroi nell’arte minoica, solo giocatori. La Creta dei palazzi era il mondo dell’Homo ludens. O forse, per essere più precisi, della Femina ludens, per non parlare della Femina potens.

### Posizione 7972
Ciò che abbiamo scoperto in questo capitolo si può riassumere brevemente. Di norma il processo chiamato «formazione statale» può indicare un numero sconcertante di cose molto diverse. Può designare un gioco d’onore o un’occasione andata terribilmente male, oppure l’inguaribile crescita di un particolare rituale per sfamare i defunti; può sottintendere la macellazione industriale, l’appropriazione del sapere femminile da parte degli uomini o il governo di un collegio di sacerdotesse. Però abbiamo scoperto anche che, dopo uno studio e un confronto più accurati, la gamma delle possibilità è lungi dall’essere infinita.

### Posizione 8483
Sia a Cahokia sia tra i maya classici, pare, le attività gestionali si riducevano all’amministrazione di questioni ultraterrene, come emerge in particolare dalla raffinatezza dei calendari rituali e dalla precisa organizzazione dello spazio sacro. Questi elementi, tuttavia, avevano effetti sul mondo reale, soprattutto in ambiti come l’urbanistica, la mobilitazione della manodopera, la sorveglianza pubblica e l’attento monitoraggio del ciclo del mais.46 Forse qui siamo di fronte al tentativo di creare regimi di dominazione di «terzo ordine», seppure di un tipo molto diverso dai moderni Stati nazionali, dove il controllo sulla violenza e sulle conoscenze esoteriche rimase impigliato nella sempre più accesa competizione politica tra élite rivali. Ciò potrebbe anche spiegare perché, in entrambi i casi – Cahokia e i maya –, il crollo di progetti così totalizzanti (se non addirittura totalitari) fu, quando arrivò, improvviso, completo e assoluto.

### Posizione 8490
A prescindere dalla precisa combinazione di fattori in gioco, nel 1350 o 1400 d.C. circa, il risultato fu una defezione di massa. Come la metropoli di Cahokia fu fondata grazie alla capacità dei sovrani di unire popolazioni eterogenee, spesso attraverso lunghe distanze, alla fine i discendenti di quelle persone si limitarono ad andarsene. Il Quarto vuoto sottintende un rifiuto autocosciente di tutto ciò che la città rappresentava.

### Posizione 8576
Ovviamente qui non c’è una traduzione culturale diretta. Non ne esiste mai una. Come abbiamo visto, però, le idee degli indigeni nordamericani – dalla difesa delle libertà individuali allo scetticismo verso la religione rivelata – influirono sicuramente sull’Illuminismo europeo, anche se, come l’abitudine di fumare la pipa, queste teorie subirono molte trasformazioni nel corso del tempo.59 Senza dubbio sarebbe eccessivo affermare che l’Illuminismo mosse i primi passi nel Nordamerica del XVII secolo, ma è possibile, forse, immaginare una futura storia non eurocentrica in cui un’ipotesi di questo tipo non verrebbe trattata come scandalosa e assurda per definizione.

### Posizione 8616
In effetti, abbiamo ragione di credere che le immagini di esseri ctoni o di altro genere, immortalati negli antichi terrapieni, fossero una specie di testamento. Erano espedienti mnemonici che stimolavano il ricordo e la ricostruzione delle imprese compiute dagli antenati fondatori all’inizio dei giorni, riproposte in forma monumentale affinché le potenze che abitavano «in alto» potessero vederle.

### Posizione 8618
Mentre il clero europeo bruciava l’incenso per instaurare un legame consapevole con l’invisibile (una lontana eco del sacrificio animale biblico), gli hopewelliani accendevano il tabacco nelle pipe intagliate, soffiando il fumo verso il cielo.

### Posizione 8692
persino gli osage, inclini ad ascrivere ruoli chiave alle conoscenze sacre nelle vicende politiche, non vedevano affatto la propria struttura sociale come qualcosa arrivato dall’alto, bensì come una serie di scoperte, se non addirittura di progressi, legali e intellettuali.

### Posizione 8772
In antropologia, se si vuole avere un’idea dei valori di una società, è usanza individuare quello che viene considerato il comportamento peggiore possibile; e il modo più efficace per farlo è esaminare l’idea che questa società ha degli stregoni. Per gli haudenosaunee, impartire ordini era un’atrocità grave quasi quanto il consumo di carne umana.

### Posizione 8785
Qui dobbiamo tornare alla teoria irochese, che abbiamo menzionato prima, secondo cui i sogni sono desideri repressi. Un aspetto interessante è che realizzare il sogno di un membro della comunità era responsabilità degli altri. Anche se qualcuno sognava di appropriarsi degli averi del suo vicino, ci si poteva rifiutare di aiutarlo soltanto a rischio di mettere a repentaglio la sua salute. Farlo non era ritenuto solo poco opportuno, ma inaccettabile dal punto di vista sociale.

### Posizione 8909
Abbiamo cominciato osservando che indagare sulle origini della disuguaglianza significa necessariamente creare un mito, una caduta in disgrazia, una trasposizione dei primi capitoli della Genesi, che nelle versioni contemporanee prende la forma di una narrazione mitica, spogliata di qualunque prospettiva di redenzione. In questi resoconti, il massimo che noi esseri umani possiamo augurarci è qualche piccolo miglioramento della nostra condizione intrinsecamente squallida e, si spera, un’azione drastica per impedire qualsiasi imminente disastro assoluto. L’unica altra teoria disponibile finora è l’ipotesi che la disuguaglianza non abbia origini, perché gli esseri umani sono, per natura, creature aggressive e i nostri esordi furono infelici e violenti; nel qual caso il «progresso» o la «civiltà», stimolati in gran parte dalla nostra indole egoista e competitiva, furono essi stessi capaci di redenzione. Questa idea gode dell’approvazione dei miliardari, ma non convince nessun altro, compresi gli scienziati, consapevoli che non rispecchia i fatti.

### Posizione 8928
La teoria sociale come la conosciamo oggi scaturì perlopiù dalle file di questi pensatori reazionari che, guardando indietro verso le turbolente ripercussioni della Rivoluzione francese, erano meno interessati a esaminare le atrocità inflitte ai popoli d’oltreoceano che a incoraggiare sofferenze e disordini pubblici in patria. Di conseguenza, le scienze sociali furono concepite e organizzate intorno a due quesiti principali: (1) cos’era andato storto nel progetto illuminista, nella fusione del progresso scientifico e morale e nei piani per il miglioramento della società umana? (2) Perché i tentativi di risolvere i problemi della società, basati sulle buone intenzioni, finivano molto spesso per peggiorare le cose?

### Posizione 9034
Qui i «giardini di Adone» sono un simbolo idoneo. All’inizio le conoscenze sulle proprietà nutritive e sui cicli di crescita di quelle che in seguito sarebbero diventate colture di base – frumento, riso, mais –, in grado di sfamare vaste popolazioni, furono conservate proprio attraverso un’agricoltura «per gioco» di questo tipo. Né questo schema di scoperta fu limitato alle colture. Le ceramiche furono inventate, molto prima del Neolitico, per creare statuine, modelli in miniatura di animali e altri soggetti, e solo in seguito recipienti per la cottura e la conservazione. L’estrazione è attestata per la prima volta come metodo di reperimento dei minerali da usare a mo’ di pigmenti, con l’avvento molto più tardo dell’estrazione dei metalli a uso industriale. Le società mesoamericane non usarono mai il trasporto su ruote, ma sappiamo che avevano dimestichezza con raggi, ruote e assi perché costruivano versioni giocattolo di questi oggetti per i bambini. Gli scienziati greci sono famosi per aver intuito il principio della locomotiva a vapore, ma lo sfruttarono solo per fabbricare porte che parevano aprirsi da sole o per analoghe illusioni teatrali. Gli scienziati cinesi sono altrettanto famosi perché utilizzarono per la prima volta la polvere da sparo per i fuochi d’artificio.

### Posizione 9070
È qui che le cose si complicano. Dire che, per gran parte della storia dell’umanità, l’anno rituale fungeva da compendio delle possibilità sociali (come accadeva nel Medioevo europeo, per esempio, quando gli spettacoli gerarchici si alternavano con carnevali turbolenti) non rende giustizia all’argomento. Questo perché le feste vengono già viste come straordinarie e quasi irreali, o almeno come deviazioni dall’ordine quotidiano, mentre in realtà le prove pervenuteci dalle epoche paleolitiche in poi indicano che molte persone – forse la maggioranza – non si limitavano a immaginare o a mettere in atto ordinamenti sociali diversi in periodi diversi dell’anno, ma vivevano al loro interno per lunghi lassi di tempo. Il contrasto con la situazione attuale non potrebbe essere più marcato. Oggi la maggior parte di noi trova sempre più difficile anche solo immaginare come si presenterebbe un ordinamento economico o sociale alternativo. I nostri lontani antenati sembrano invece aver oscillato regolarmente tra essi.

### Posizione 9089
formale (come in «libertà, uguaglianza, fratellanza»).3 In questi capitoli abbiamo discusso invece di forme fondamentali di libertà sociale che si possono davvero mettere in pratica: (1) la libertà di allontanarsi dal proprio ambiente o di trasferirsi; (2) la libertà di ignorare gli ordini impartiti da altri o di disobbedire; e (3) la libertà di plasmare realtà sociali inedite o di oscillare tra situazioni diverse.

### Posizione 9102
«Non c’è modo di uscire dall’ordine costituito immaginario» scrive Yuval Noah Harari in Sapiens. «Quando noi abbattiamo le mura della nostra prigione e corriamo verso la libertà, di fatto corriamo verso il cortile di ricreazione più ampio di una prigione più grande.»5 Come abbiamo visto nel primo capitolo, non è l’unico ad arrivare a questa conclusione. Quasi tutti coloro che scrivono la storia su grande scala sembrano aver deciso che, come specie, siamo veramente bloccati, senza via di fuga dalle gabbie costituzionali che ci siamo costruiti. Harari, facendo ancora una volta eco a Rousseau, pare aver captato l’atmosfera prevalente.

### Posizione 9137
Benché gli esseri umani siano sempre stati in grado di aggredirsi fisicamente (è difficile trovare esempi di società in cui nessuno aggredisce mai nessun altro, in nessun caso), non ci sono ragioni valide per pensare che la guerra sia sempre esistita. Tecnicamente, non è solo una violenza organizzata, ma anche una sorta di gara tra due schieramenti ben delineati. Come giustamente osserva Raymond Kelly, si fonda su un principio logico che non è affatto naturale o ovvio, secondo cui la violenza sfrenata prevede la presenza di due squadre e ciascun membro di una squadra tratta tutti quelli dell’altra come bersagli identici. Kelly lo chiama il principio di «sostituibilità sociale», cioè se un Hatfield uccide un McCoy e i McCoy si vendicano, non se la prendono necessariamente con l’assassino; qualunque Hatfield è un possibile capro espiatorio.

### Posizione 9259
Come spiega lo storico quebecchese Denys Delâge, anche i wendat che andarono in Francia inorridirono davanti alle torture inflitte durante le punizioni e le esecuzioni pubbliche, ma a turbarli fu il fatto che «i francesi frustavano, impiccavano e mettevano a morte uomini presi dalle loro file» anziché nemici esterni.

### Posizione 9267
Le azioni punitive dei wendat contro i prigionieri di guerra (quelli che non venivano adottati) imponevano alla comunità di diventare un solo organismo, unificato dalla capacità di usare la violenza. In Francia, invece, «il popolo» era unificato in quanto potenziale vittima della violenza del re.

### Posizione 9291
La tortura pubblica, nell’Europa del XVII secolo, generava raccapriccianti e indelebili scene di dolore e sofferenza per trasmettere il messaggio che un sistema in cui i mariti potevano brutalizzare le mogli e i genitori picchiare i figli era fondamentalmente una forma d’amore. La tortura dei wendat, nello stesso periodo storico, generò raccapriccianti e indelebili scene di dolore e sofferenza per chiarire che le punizioni fisiche di qualsiasi tipo non erano mai tollerabili all’interno della comunità o della famiglia. La violenza e l’assistenza, nel caso dei wendat, dovevano essere separate. Viste in questa luce, le caratteristiche distintive della tortura dei prigionieri da parte dei wendat diventano più nitide.

### Posizione 9314
Carole Crumley, antropologa specializzata nell’età del Ferro europea, lo sottolinea da anni: i sistemi complessi non devono essere organizzati in modo verticistico, né nel mondo naturale né in quello sociale. La nostra inclinazione a dare per scontato il contrario probabilmente ci dice più di noi stessi che delle persone o dei fenomeni che stiamo studiando.

### Posizione 9326
I centri urbani, infatti, nacquero come esperimenti civici su grande scala, spesso privi delle previste caratteristiche di gerarchia amministrativa e governo autoritario.

### Posizione 9459
Chissà? Forse, se la nostra specie terrà duro e un giorno ci volteremo indietro da questo futuro ancora inconoscibile, alcuni aspetti del lontano passato che ora ci sembrano anomalie – per esempio, le burocrazie che lavorano su scala comunitaria, le città governate da consigli di quartiere, i sistemi di governo in cui le donne detengono la maggior parte delle cariche formali, o i tipi di gestione fondiaria basati sulla cura anziché sulla proprietà e sull’estrazione – parranno progressi significativi, e le grandi piramidi o statue di pietra assomiglieranno più a curiosità storiche. E se adottassimo subito questo approccio e guardassimo, diciamo, la Creta minoica o la cultura Hopewell non come sobbalzi casuali lungo una strada che porta inesorabilmente agli Stati e agli imperi, bensì come possibilità alternative, o strade non prese?

### Posizione 9488
Il mito è lo strumento con cui le società umane conferiscono ordine e significato all’esperienza. Ma le più grandi costruzioni mitiche della storia, a cui abbiamo fatto ricorso negli ultimi secoli, non funzionano più, perché sono inconciliabili con le prove davanti ai nostri occhi, e le strutture e i significati che promuovono sono banali, ritriti e politicamente disastrosi.

### Posizione 9496
Ora capiamo più chiaramente cosa succede, per esempio, quando uno studio, rigoroso sotto ogni altro aspetto, parte dall’ipotesi non verificata che sia esistita una forma «originale» di società umana, che la sua natura fosse essenzialmente buona o cattiva, che ci sia stato un tempo prima della disuguaglianza e della consapevolezza politica, che si sia verificato un evento capace di cambiare tutto questo, che la «civiltà» e la «complessità» emergano a spese delle libertà umane, che la democrazia partecipativa sia naturale nei piccoli gruppi, ma che non possa trasformarsi in nulla di simile a una città o a uno Stato nazionale. Ora sì che siamo certi di essere in presenza di miti.

